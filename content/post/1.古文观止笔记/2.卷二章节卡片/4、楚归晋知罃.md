---
title: 4、楚归晋知罃
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 公元前597年，楚国和晋国在邲地进行了一场战争。晋国战败，大夫知罃成为俘虏，但也擒获了楚庄王的儿子谷臣，射死了襄老。公元前588年，晋国提出要用襄老的尸首和谷臣换回知罃，楚人允诺。临行之前，楚共王和知罃进行了一次谈话，让知罃就“怨我乎？得我乎？何以报我？”三个问题表示态度。身为阶下囚的知罃处处撇开个人利益，从国家大事上说开去，大义凛然，令楚共王也为之折服。
author: Rensiming
date: 2025-04-24
date modified: 2025-04-24
---

晋人归楚公子谷臣与连尹襄老之尸于楚[^1]，以求知罃[^2]。于是，荀首佐中军矣[^3]，故楚人许之。

王送知罃，曰：“子其怨我乎？”对曰：“二国治戎，臣不才，不胜其任，以为俘馘[^4]。执事不以衅鼓[^5]，使归即戮，君之惠也。臣实不才，又谁敢怨？”王曰：“然则德我乎？”对曰：“二国图其社稷，而求纾其民[^6]，各惩其忿，以相宥也[^7]。两释累囚[^8]，以成其好。二国有好，臣不与及，其谁敢德？”王曰：“子归，何以报我？”对曰：“臣不任受怨，君亦不任受德，无怨无德，不知所报。”王曰：“虽然，必告不谷[^9]。”对曰：“以君之灵，累臣得归骨于晋[^10]，寡君之以为戮，死且不朽。若从君惠而免之，以赐君之外臣首[^11]；首其请于寡君，而以戮于宗，亦死且不朽。若不获命，而使嗣宗职，次及于事，而帅偏师以修封疆，虽遇执事，其弗敢违。其竭力致死，无有二心，以尽臣礼，所以报也。”王曰：“晋未可与争。”重为之礼而归之。

[^1]:谷臣：楚庄王的儿子。连尹：楚官名。襄老：楚国大臣。楚、晋之战的时候，晋国俘获谷臣，射死了襄老，楚国俘获了知罃。

[^2]:知罃(yīnɡ)：晋大夫，荀首之子。

[^3]:荀首：晋国的上卿，知罃的父亲。

[^4]:俘馘(ɡuó)：俘虏。

[^5]:衅鼓：旧时杀人或杀牲以血涂鼓行祭。

[^6]:纾(shū)：缓和，解除。

[^7]:宥(yòu)：宽赦。

[^8]:累囚：俘虏。

[^9]:不谷：诸侯对自己的谦称。

[^10]:累臣：被俘之臣。

[^11]:外臣：在别国国君面前称对本国臣子的称谓。
