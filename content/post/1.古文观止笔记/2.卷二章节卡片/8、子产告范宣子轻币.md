---
title: 8、子产告范宣子轻币
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 晋国是[春秋](https://chunqiu.5000yan.com/)中期的强国，它常向那些弱小的诸侯国索要贡品财物，许多小国都难以承担重负，郑国就是其中的一个。此文说的是郑国子产给晋国执政范宣子写了一封信，信中子产劝说晋国应重德轻币，强调德行是立国的根基。
author: Rensiming
date: 2025-04-24
date modified: 2025-04-24
---

范宣子为政[^1]，诸侯之币重[^2]，郑人病之。

二月，郑伯如晋。子产寓书于子西以告宣子[^3]，曰：“子为晋国，四邻诸侯不闻令德，而闻重币，侨也惑之。侨闻君子长国家者，非无贿之患，而无令名之难。夫诸侯之贿聚于公室，则诸侯贰。若吾子赖之[^4]，则晋国贰。诸侯贰，则晋国坏；晋国贰，则子之家坏。何没没也！将焉用贿？”

“夫令名，德之舆也[^5]；德，国家之基也。有基无坏，无亦是务乎！有德则乐，乐则能久。《诗》云：‘乐只君子，邦家之基。’有令德也夫！‘上帝临女，无贰尔心。’有令名也夫！恕思以明德，则令名载而行之，是以远至迩安[^6]。毋宁使人谓子‘子实生我’，而谓子‘浚我以生乎’[^7]？象有齿以焚其身，贿也。”

宣子说，乃轻币。

[^1]:范宣子：晋国大夫。

[^2]:币：礼物。

[^3]:子产：即公孙侨，郑国的执政大夫，春秋时杰出的政治家。子西：即公孙夏，郑国大夫。

[^4]:赖：私自占有。

[^5]:舆：车。

[^6]:迩(ěr)：近。

[^7]:浚(jùn)：榨取。
