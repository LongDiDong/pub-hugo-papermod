---
title: 11、子产坏晋馆垣
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 公元前542年，郑国子产陪同郑伯去晋国觐见晋侯，可是晋侯却对他们施以冷遇，没有接见郑伯一行。这时，子产让人拆掉了所住客馆的围墙，晋侯不理解他为何这样做，就派士文伯去责问子产。子产以委婉谦和的语气说明理由，委婉地批评了晋国对小国的轻慢之举。晋侯听完后，觉得理亏，于是向郑伯道歉，还好好地款待了他们。
author: Rensiming
date: 2025-04-24
date modified: 2025-04-24
---

# 11、子产坏晋馆垣

子产相郑伯以如晋[^1]，晋侯以我丧故[^2]，未之见也。子产使尽坏其馆之垣而纳车马焉[^3]。士文伯让之曰[^4]：“敝邑以政刑之不修，寇盗充斥，无若诸侯之属辱在寡君者何，是以令吏人完客所馆，高其闬闳[^5]，厚其墙垣，以无忧客使。今吾子坏之，虽从者能戒，其若异客何？以敝邑之为盟主，缮完葺墙[^6]，以待宾客，若皆毁之，其何以共命？寡君使匄请命。”

对曰：“以敝邑褊小，介于大国，诛求无时[^7]，是以不敢宁居，悉索敝赋，以来会时事。逢执事之不闲，而未得见；又不获闻命，未知见时。不敢输币，亦不敢暴露。其输之，则君之府实也[^8]，非荐陈之[^9]，不敢输也；其暴露之，则恐燥湿之不时而朽蠹，以重敝邑之罪。侨闻文公之为盟主也，宫室卑庳[^10]，无观台榭，以崇大诸侯之馆，馆如公寝。库厩缮修，司空以时平易道路，圬人以时塓馆宫室。诸侯宾至，甸设庭燎[^11]，仆人巡宫，车马有所，宾从有代，巾车脂辖[^12]。隶人、牧、圉[^13]，各瞻其事，百官之属，各展其物。公不留宾，而亦无废事，忧乐同之，事则巡之，教其不知，而恤其不足。宾至如归，无宁灾患？不畏寇盗，而亦不患燥湿。今铜鞮之宫数里[^14]，而诸侯舍于隶人，门不容车，而不可踰越。盗贼公行，而夭厉不戒。宾见无时，命不可知。若又勿坏，是无所藏币以重罪也。敢请执事，将何所命之？虽君之有鲁丧，亦敝邑之忧也。若获荐币，修垣而行，君之惠也，敢惮勤劳？”

文伯复命。赵文子曰[^15]：“信，我实不德，而以隶人之垣以赢诸侯[^16]，是吾罪也。”使士文伯谢不敏焉。

晋侯见郑伯，有加礼，厚其宴好而归之。乃筑诸侯之馆。

叔向曰[^17]：“辞之不可以已也如是夫！子产有辞，诸侯赖之，若之何其释辞也！《诗》曰：‘辞之辑矣[^18]，民之协矣；辞之怿矣[^19]，民之莫矣。’其知之矣。”

[^1]:子产：即公孙侨，郑国的执政大夫，[春秋](https://chunqiu.5000yan.com/)时杰出的政治家。

[^2]:我丧：指鲁襄公刚死了不久。

[^3]:垣(yuán)：墙。

[^4]:士文伯：晋国大夫士匄。

[^5]:闬(hàn)闳(hónɡ)：均指门。

[^6]:缮、葺(qì)：皆为修补之意。

[^7]:诛求：索取。

[^8]:府实：府库中的物品。

[^9]:荐：进献。

[^10]:庳(bǐ)：低洼的。

[^11]:甸：古代管理柴薪的官。

[^12]:巾车：掌管车辆的官。脂辖：给车轴上油。

[^13]:隶人：管洒扫一类劳役的人。牧：放牧牛羊的人。圉：养马的人。

[^14]:铜鞮(dī)之宫：晋国国君的离宫(临时居住的宫室)。

[^15]:赵文子：晋国大夫。

[^16]:赢：接受，容纳。

[^17]:叔向：晋国大夫。

[^18]:辑：和谐，和睦。

[^19]:怿(yì)：悦耳。
