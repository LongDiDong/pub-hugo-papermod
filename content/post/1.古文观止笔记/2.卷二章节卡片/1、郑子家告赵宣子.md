---
title: 1、郑子家告赵宣子
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 郑国处在晋、楚两个强国之间，左右周旋，处境艰难。晋侯不满郑国摇摆不定的态度，所以在诸侯会盟之时拒绝接见郑穆公。针对这种情势，郑国的大夫子家修书给晋国执政大臣赵盾，历数了郑国对晋国极尽恭顺的侍奉，并且明言如果晋国再相逼迫，郑国将铤而走险，集合兵众拼死一搏。这封信绵里藏针，子家还不露痕迹地暗示郑国有依附楚国的可能。
author: Rensiming
date: 2025-04-24
date modified: 2025-04-24
---

晋侯合诸侯于扈[^1]，平宋也。于是晋侯不见郑伯，以为贰于楚也。

郑子家使执讯而与之书，以告赵宣子。曰：“寡君即位三年，召蔡侯而与之事君[^2]。九月，蔡侯入于敝邑以行。敝邑以侯宣多之难[^3]，寡君是以不得与蔡侯偕。十一月，克减侯宣多，而随蔡侯以朝于执事。十二年六月，归生佐寡君之嫡夷[^4]，以请陈侯于楚，而朝诸君。十四年七月，寡君又朝，以蒇陈事[^5]。十五年五月，陈侯自敝邑往朝于君。往年正月，烛之武往朝夷也[^6]。八月，寡君又往朝。以陈、蔡之密迩于楚而不敢贰焉[^7]，则敝邑之故也。虽敝邑之事君，何以不免？在位之中，一朝于襄，而再见于君。夷与孤之二三臣相及于绛[^8]。虽我小国，则蔑以过之矣[^9]。今大国曰：‘尔未逞吾志[^10]。’敝邑有亡，无以加焉。古人有言曰：‘畏首畏尾，身其余几？’又曰：‘鹿死不择音[^11]。’小国之事大国也，德，则其人也；不德，则其鹿也。铤而走险，急何能择。命之罔极[^12]，亦知亡矣，将悉敝赋，以待于鯈[^13]，唯执事命之。文公二年[^14]，朝于齐。四年，为齐侵蔡，亦获成于楚[^15]。居大国之间而从于强令，岂其罪也！大国若弗图[^16]，无所逃命。”

晋巩朔行成于郑[^17]，赵穿、公婿池为质焉[^18]。

[^1]:扈(hù)：郑地名，在今河南原阳县。

[^2]:蔡侯：指蔡庄公。君：指晋襄公。

[^3]:侯宣多：郑国大夫。

[^4]:嫡：嫡子，此处指太子。夷：郑太子名。

[^5]:蒇(chǎn)：完成。

[^6]:烛之武：郑国大夫。

[^7]:密迩：亲近。

[^8]:绛：晋国都城，在今山西翼城县东南。

[^9]:蔑：无。

[^10]:逞：满足。

[^11]:音：通“荫”。

[^12]:命：指晋国的要求。罔极：无穷。

[^13]:赋：军队。鯈(tiáo)：晋、郑交界之地。

[^14]:文公：指郑文公。

[^15]:成：讲和。

[^16]:图：体谅。

[^17]:巩朔：晋国大夫。

[^18]:赵穿：晋卿。公婿池：晋灵公的女婿。