---
title: 7、祁奚请免叔向
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 公元前552年，晋国的执政范宣子因听信了小人谗言，将自己的外孙栾盈放逐到远方，还杀死了与栾盈关系密切的羊舌虎。羊舌虎的哥哥叔向也受到牵连，被抓了起来。晋国已退休的大夫祁奚，知道叔向是个人才，就出面请求范宣子赦免他。后来叔向果然被释。
author: Rensiming
date: 2025-04-24
date modified: 2025-04-24
---

栾盈出奔楚[^1]。宣子杀羊舌虎[^2]，囚叔向[^3]。人谓叔向曰：“子离于罪[^4]，其为不知乎？”叔向曰：“与其死亡，若何？《诗》曰：‘优哉游哉，聊以卒岁。’知也。”

乐王鲋见叔向曰[^5]：“吾为子请。”叔向弗应。出，不拜。其人皆咎叔向。叔向曰：“必祁大夫[^6]。”室老闻之曰：“乐王鲋言于君无不行，求赦吾子，吾子不许。祁大夫所不能也，而曰必由之，何也？”叔向曰：“乐王鲋，从君者也，何能行？祁大夫外举不弃仇，内举不失亲，其独遗我乎？《诗》曰：‘有觉德行，四国顺之。’夫子，觉者也[^7]”。

晋侯问叔向之罪于乐王鲋。对曰：“不弃其亲，其有焉[^8]。”于是祁奚老矣，闻之，乘驲而见宣子[^9]，曰：“《诗》曰：‘惠我无疆，子孙保之。’《书》曰：‘圣有谟勋，明征定保。’夫谋而鲜过，惠训不倦者，叔向有焉，社稷之固也；犹将十世宥之，以劝能者。今壹不免其身，以弃社稷，不亦惑乎？鲧殛而禹兴[^10]，伊尹放大甲而相之[^11]，卒无怨色。管蔡为戮，周公右王。若之何其以虎也弃社稷？子为善，谁敢不勉？多杀何为？”宣子说，与之乘，以言诸公而免之。不见叔向而归，叔向亦不告免焉而朝。

[^1]:栾盈：晋国大夫。

[^2]:宣子：范宣子，晋国大臣。羊舌虎：晋国大夫。

[^3]:叔向：羊舌虎兄，晋国大夫。

[^4]:离：通“罹”，遭逢，遭遇。

[^5]:乐王鲋(fù)：晋国大夫。

[^6]:祁大夫：即祁奚，晋国大夫。[^7]:觉：正直。

[^8]:其：大概，也许。[^9]:驲(rì)：古代驿站专用的车。

[^10]:鲧：禹的父亲，因治水不利为舜所杀。殛(jí)：诛杀。

[^11]:伊尹：商朝初年的大臣，曾辅佐商汤灭夏桀。大甲：商王，商汤的嫡长孙。
