---
title: 14、子革对灵王
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 楚灵王放纵无度，不知道克制，一直想让各国诸侯臣服于他，还向周天子索求象征权力的鼎，向郑国索要土地，以图建立霸权。大臣子革忠心耿耿，遂对楚灵王进行劝谏。子革以委婉曲折的言语告诫灵王应克制自律，修养德行，不可耗尽民力以满足自己的私欲。楚灵王虽然因为这番话而感到震撼，但终究不能有所克制，所以不得善终。此文揭示了一个道理：为人君者，应该学会克制私欲，否则就会引火焚身，后患无穷。
author: Rensiming
date: 2025-04-24
date modified: 2025-04-24
---

楚子狩于州来[^1]，次于颍尾，使荡侯、潘子、司马督、嚣尹午、陵尹喜帅师围徐以惧吴[^2]。楚子次于乾溪[^3]，以为之援。雨雪，王皮冠，秦复陶[^4]，翠被[^5]，豹舄[^6]，执鞭以出，仆析父从[^7]。

右尹子革夕[^8]，王见之。去冠、被，舍鞭，与之语曰：“昔我先王熊绎，与吕伋、王孙牟、燮父、禽父并事康王[^9]，四国皆有分[^10]，我独无有。今吾使人于周，求鼎以为分，王其与我乎？”对曰：“与君王哉！昔我先王熊绎辟在荆山[^11]，筚路蓝缕以处草莽[^12]，跋涉山林以事天子，唯是桃弧、棘矢以共御王事[^13]。齐，王舅也；晋及鲁、卫，王母弟也。楚是以无分，而彼皆有。今周与四国服事君王，将唯命是从，岂其爱鼎？”王曰：“昔我皇祖伯父昆吾，旧许是宅。今郑人贪赖其田，而不我与。我若求之，其与我乎？”对曰：“与君王哉！周不爱鼎，郑敢爱田？”王曰：“昔诸侯远我而畏晋，今我大城陈、蔡、不羹，赋皆千乘，子与有劳焉，诸侯其畏我乎？”对曰：“畏君王哉！是四国者，专足畏也。又加之以楚，敢不畏君王哉！”

工尹路请曰：“君王命剥圭以为鏚柲[^14]，敢请命。”王入视之。

析父谓子革：“吾子，楚国之望也。今与王言如响，国其若之何？”子革曰：“摩厉以须，王出，吾刃将斩矣。”

王出，复语。左史倚相趋过[^15]。王曰：“是良史也，子善视之。是能读《三坟》、《五典》、《八索》、《九丘》[^16]。”对曰：“臣尝问焉，昔穆王欲肆其心，周行天下，将皆必有车辙马迹焉。祭公谋父作《祈招》之诗以止王心[^17]，王是以获没于祗宫。臣问其诗而不知也。若问远焉，其焉能知之？”王曰：“子能乎？”对曰：“能。其诗曰：‘《祈招》之愔愔[^18]，式昭德音。思我王度，式如玉，式如金。形民之力，而无醉饱之心。’”

王揖而入，馈不食[^19]，寝不寐，数日，不能自克，以及于难。

王仲尼曰[^20]：“古也有志：‘克己复礼，仁也。’信善哉！楚灵王若能如是，岂其辱于乾溪[^21]？”

[^1]:州来：楚地名，在今安徽凤台。

[^2]:荡侯、潘子、司马督、嚣尹午、陵尹喜：五人都是楚国大夫。徐：小国名，在吴、楚之间。

[^3]:乾溪：在今安徽亳州东南。

[^4]:秦复陶：秦国所赠可以防雨雪的羽衣。

[^5]:翠被：用翠羽装饰的披肩。

[^6]:豹舄(xì)：豹皮做的木底鞋。

[^7]:仆析父：楚国大夫。

[^8]:子革：郑大夫子然之子。

[^9]:燮父：晋国始封的君主唐叔之子。禽父：周公之子，名伯禽，始封于鲁。康王：指周康王，周成王的儿子。

[^10]:四国：指齐、晋、鲁、卫。

[^11]:辟：通“僻”，偏僻。荆山：楚人的发祥地，在今湖北南漳西。

[^12]:筚(bì)路：柴车。

[^13]:桃弧：桃木做的弓。棘矢：酸枣木做的箭。

[^14]:剥：剖开。(qī)：斧子。柲(bì)：柄。

[^15]:左史：史官，周代史官有左、右之分。

[^16]:《三坟》、《五典》、《八索》、《九丘》：皆为古书名，早已失传。

[^17]:祭公谋父：周穆王的卿士。

[^18]:愔(yīn)愔：深厚平和。

[^19]:馈：进食。

[^20]:仲尼：孔子，名丘，字仲尼。

[^21]:辱于乾溪：指楚灵王倒行逆施，最后为公子子比等人所逼，在乾溪自缢身亡之事。
