---
title: 9、晏子不死君难
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 齐庄公好色，看上了崔武子的妻子棠姜，于是跑到崔家与她私通。崔武子知道后，杀死了庄公。对此，深明大义的晏婴表示，庄公不是为了社稷而死，所以不必为其殉死，也不必因他而逃亡。但晏婴冒着生命危险，趴在庄公尸身上大哭，以尽臣子对君王的哀悼之情。
author: Rensiming
date: 2025-04-24
date modified: 2025-04-24
---

崔武子见棠姜而美之[^1]，遂取之。庄公通焉，崔子弑之。

晏子立于崔氏之门外[^2]，其人曰：“死乎？”曰：“独吾君也乎哉，吾死也？”曰：“行乎？”曰：“吾罪也乎哉，吾亡也？”曰：“归乎？”曰：“君死，安归？君民者，岂以陵民[^3]？社稷是主。臣君者，岂为其口实[^4]？社稷是养。故君为社稷死，则死之；为社稷亡，则亡之。若为己死，而为己亡，非其私昵，谁敢任之？且人有君而弑之，吾焉得死之？而焉得亡之？将庸何归？”

门启而入，枕尸股而哭。兴[^5]，三踊而出[^6]。人谓崔子：“必杀之。”崔子曰：“民之望也，舍之得民。”

[^1]:崔武子：即崔杼，齐国卿。棠姜：齐国大夫棠公的夫人，后嫁给崔杼。

[^2]:晏子：即晏婴，历任齐灵公、庄公、景公三朝，是[春秋](https://chunqiu.5000yan.com/)后期一位重要的政治家。

[^3]:陵：凌驾。

[^4]:口实：指俸禄。

[^5]:兴：站起来。[^6]:踊(yǒnɡ)：跳。
