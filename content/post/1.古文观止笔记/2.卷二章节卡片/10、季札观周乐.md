---
title: 10、季札观周乐
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 公元前544年，吴王派公子季札访问鲁、齐、郑、卫诸国。本文记述的是季札在鲁国欣赏了周、夏、商时期的乐舞之后，结合政治教化发表的评论。文章对于了解[春秋](https://chunqiu.5000yan.com/)时期音乐、舞蹈的概况及先秦[儒家](https://ruxue.5000yan.com/)的文艺观点具有重要的参考价值。
author: Rensiming
date: 2025-04-24
date modified: 2025-04-24
---

# 10、季札观周乐

吴公子札来聘[^1]，请观于周乐。使工为之歌《周南》、《召南》，曰：“美哉！始基之矣，犹未也，然勤而不怨矣！”为之歌《邶》、《鄘》、《卫》，曰：“美哉！渊乎！忧而不困者也。吾闻卫康叔、武公之德如是[^2]，是其《卫风》乎！”为之歌《王》，曰：“美哉！思而不惧，其周之东乎？”为之歌《郑》，曰：“美哉！其细已甚，民弗堪也。是其先亡乎？”为之歌《齐》，曰：“美哉！泱泱乎[^3]，大风也哉！表东海者，其大公乎[^4]？国未可量也。”

为之歌《豳》，曰：“美哉！荡乎！乐而不淫，其周公之东乎！”为之歌《秦》，曰：“此之谓‘夏声’！夫能夏则大，大之至也，其周之旧乎！”为之歌《魏》，曰：“美哉，沨沨乎[^5]！大而婉，险而易行，以德辅此，则明主也！”为之歌《唐》，曰：“思深哉！其有陶唐氏之遗民乎[^6]？不然，何忧之远也？非令德之后，谁能若是？”为之歌《陈》，曰：“国无主，其能久乎？”自《郐》以下[^7]，无讥焉。

为之歌《小雅》，曰：“美哉！思而不贰，怨而不言，其周德之衰乎？犹有先王之遗民焉！”为之歌《大雅》，曰：“广哉，熙熙乎！曲而有直体，其文王之德乎！”为之歌《颂》，曰：“至矣哉！直而不倨，曲而不屈，迩而不逼，远而不携，迁而不淫，复而不厌，哀而不愁，乐而不荒，用而不匮，广而不宣，施而不费，取而不贪，处而不底，行而不流。五声和[^8]，八风平，节有度，守有序。盛德之所同也。”

见舞《象箾》、《南籥》者[^9]，曰：“美哉！犹有憾。”见舞《大武》者，曰：“美哉！周之盛也，其若此乎！”见舞《韶濩》者，曰：“圣人之弘也，而犹有惭德，圣人之难也！”见舞《大夏》者，曰：“美哉！勤而不德，非禹其谁能修之？”见舞《韶箾》者，曰：“德至矣哉！大矣，如天之无不帱也[^10]，如地之无不载也！虽甚盛德，其蔑以加于此矣[^11]。观止矣！若有他乐，吾不敢请已！”

[^1]:聘：访问。

[^2]:卫康叔：周公的弟弟。武公：康叔的九世孙。

[^3]:泱泱(yānɡ)：形容气魄宏大的样子。

[^4]:大公：姜太公吕尚。

[^5]:沨沨(fénɡ)：形容乐声宛转悠扬。

[^6]:陶唐氏：即唐尧。

[^7]:《郐(kuài)》：采自郐地的乐歌。

[^8]:五声：也称五音，即宫、商、角、徵、羽五个音阶。

[^9]:《象箾(shuò)》：古代一种持竿而舞的舞蹈。《南籥(yuè)》：古代一种依照籥声为节拍而起舞的舞蹈。

[^10]:帱(chóu)：覆盖。[^11]:蔑：无。
