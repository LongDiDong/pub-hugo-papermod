---
title: 15、子产论政宽猛
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 郑国子产临终前，把国事交给太叔，还嘱托太叔治理国家的时候不要过于宽厚仁慈，该严厉的时候就要严厉。太叔执政后，不忍心对老百姓施行严厉的政策，以宽厚治国，结果反而弄得郑国盗贼四起，太叔这才想起子产的遗嘱，于是派兵剿灭盗匪，郑国的治安才好了许多。孔子听说这件事后，发表了一番议论，他说治理国家应该宽厚和严厉并举，只有宽猛并济，国家才能安定。
author: Rensiming
date: 2025-04-24
date modified: 2025-04-24
---

# 15、子产论政宽猛

郑子产有疾，谓子大叔曰[^1]：“我死，子必为政。唯有德者能以宽服民，其次莫如猛。夫火烈，民望而畏之，故鲜死焉；水懦弱，民狎而玩之[^2]，则多死焉，故宽难。”疾数月而卒。

大叔为政，不忍猛而宽。郑国多盗，取人于萑苻之泽[^3]。大叔悔之，曰：“吾早从夫子，不及此。”兴徒兵以攻萑苻之盗，尽杀之，盗少止。

仲尼曰：“善哉！政宽则民慢，慢则纠之以猛；猛则民残，残则施之以宽。宽以济猛，猛以济宽，政是以和。《诗》曰：‘民亦劳止，汔可小康[^4]；惠此中国，以绥四方。’施之以宽也。‘毋从诡随，以谨无良；式遏寇虐，惨不畏明。’纠之以猛也。‘柔远能迩[^5]，以定我王。’平之以和也。又曰：‘不竞不絿[^6]，不刚不柔；布政优优，百禄是遒[^7]。’和之至也。”及子产卒，仲尼闻之，出涕曰：“古之遗爱也！”

[^1]:子大(tài)叔：指游吉。

[^2]:狎：亲近，轻忽。

[^3]:萑(huán)苻(pú)之泽：泽名。

[^4]:汔(qì)：接近，庶几。

[^5]:柔：安抚。

[^6]:(qiú)：急躁。

[^7]:遒(qiú)：积聚。
