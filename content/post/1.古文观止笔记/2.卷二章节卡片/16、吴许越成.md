---
title: 16、吴许越成
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 公元前494年，吴王夫差在夫椒打败越国，越王勾践遣使求和，夫差准备答应越国的请求。吴国名臣伍子胥援古证今，深刻分析了当前局势，主张就势灭越，以绝后患。吴王夫差刚愎自用，不纳忠言，伍子胥痛心地预言日后吴国将为越国所灭亡。
author: Rensiming
date: 2025-04-24
date modified: 2025-04-24
---

# 16、吴许越成

吴王夫差败越于夫椒，报檇李也[^1]。遂入越。越子以甲楯五千保于会稽，使大夫种因吴太宰嚭以行成[^2]。吴子将许之。

伍员曰：“不可。臣闻之：‘树德莫如滋，去疾莫如尽。’昔有过浇杀斟灌以伐斟鄩[^3]，灭夏后相[^4]。后缗方娠[^5]，逃出自窦，归于有仍，生少康焉，为仍牧正，惎浇[^6]，能戒之。浇使椒求之[^7]，逃奔有虞，为之庖正[^8]，以除其害。虞思于是妻之以二姚[^9]，而邑诸纶[^10]，有田一成[^11]，有众一旅[^12]。能布其德，而兆其谋，以收夏众，抚其官职。使女艾谍浇[^13]，使季杼诱豷[^14]，遂灭过、戈，复禹之绩，祀夏配天，不失旧物。今吴不如过，而越大于少康，或将丰之，不亦难乎？勾践能亲而务施，施不失人，亲不弃劳。与我同壤，而世为仇雠。于是乎克而弗取，将又存之，违天而长寇雠，后虽悔之，不可食已。姬之衰也，日可俟也。介在蛮夷，而长寇雠，以是求伯[^15]，必不行矣。”

弗听。退而告人曰：“越十年生聚，而十年教训，二十年之外，吴其为沼乎！”

[^1]:檇(zuì)李：在今浙江嘉兴西南。

[^2]:嚭(pǐ)：夫差宠臣。行成：议和。

[^3]:斟灌、斟鄩(xún)：均为夏同姓诸侯。

[^4]:相：夏朝君主，夏禹的曾孙。

[^5]:后缗：夏王相的妻子。

[^6]:惎(jì)：憎恨。

[^7]:椒：浇的臣子。

[^8]:庖正：主管膳食的官员。

[^9]:虞思：虞国国君。二姚：虞思的两个女儿。[^10]:纶：有虞地名，在今河南虞城县东南。[^11]:成：古代十方里为一成。

[^12]:旅：古代以五百人为一旅。

[^13]:女艾：少康的臣子。

[^14]:季杼：少康之子。豷(yì)：浇的弟弟，封于戈。

[^15]:伯：通“霸”。
