---
title: 12、子产论尹何为邑
aliases: 
categories:
  - 古文笔记
tags:
  - 古文观止笔记
  - 古文观止卷二笔记
description: 郑国上卿子皮想让没有治国经验的尹何做官，治理一个采邑，因为尹何这个人忠厚老实，也很可靠。子产听说了这件事，立即表示反对，并向子皮陈述了一番道理。此文的重点就是子产的言辞，子产说让毫无经验的人治理国家是危险的，主张让尹何积累相当的知识后再从政。子皮对子产的话表示赞同，为赞许他的忠诚，就将国家大事交给他处理。
author: Rensiming
date: 2025-04-24
date modified: 2025-04-24
---

# 12、子产论尹何为邑

子皮欲使尹何为邑[^1]。子产曰：“少，未知可否。”子皮曰：“愿[^2]，吾爱之，不吾叛也。使夫往而学焉，夫亦愈知治矣。”子产曰：“不可。人之爱人，求利之也。今吾子爱人则以政，犹未能操刀而使割也，其伤实多。子之爱人，伤之而已，其谁敢求爱于子？子于郑国，栋也。栋折榱崩[^3]，侨将厌焉[^4]，敢不尽言？子有美锦，不使人学制焉[^5]。大官大邑，身之所庇也，而使学者制焉，其为美锦，不亦多乎？侨闻学而后入政，未闻以政学者也。若果行此，必有所害。譬如田猎，射御贯[^6]，则能获禽；若未尝登车射御，则败绩厌覆是惧，何暇思获？”子皮曰：“善哉！虎不敏[^7]。吾闻君子务知大者、远者，小人务知小者、近者。我，小人也！衣服附在吾身，我知而慎之；大官、大邑，所以庇身也，我远而慢之。微子之言，吾不知也。他日我曰：‘子为郑国，我为吾家，以庇焉，其可也。’今而后知不足。自今请虽吾家，听子而行。”子产曰：“人心之不同如其面焉，吾岂敢谓子面如吾面乎？抑心所谓危[^8]，亦以告也。”子皮以为忠，故委政焉，子产是以能为郑国。

[^1]:子皮：名罕虎，郑国上卿。尹何：子皮的家臣。

[^2]:愿：老实。

[^3]:榱(cuī)：椽子。

[^4]:厌：通“压”。

[^5]:学制：练习裁制衣服。

[^6]:贯：通“惯”，熟习。

[^7]:虎：子皮自称。子皮名罕虎。

[^8]:抑：只不过。
