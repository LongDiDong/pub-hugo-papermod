---
title: 17、烛之武退秦师
aliases: 
categories:
  - 古文笔记
tags:
  - 古文观止笔记
  - 古文观止卷一笔记
description: 公元前632年，晋国和楚国大战于城濮，结果楚国大败，晋国的霸业完成。在城濮之战中，郑国曾协助楚国一起攻打晋国，而且晋文公年轻时流亡到郑国，受到冷遇，所以文公把新仇旧怨加到一块，于两年后联合秦国讨伐郑国。郑伯闻讯后，派烛之武面见秦穆公，劝他退兵。烛之武不负所托，劝退了秦师。烛之武之所以能说退秦师，依靠的就是四个字：利害关系。
author: Rensiming]]"
date: 2025-04-24
date modified: 2025-04-24
---

# 17、烛之武退秦师

晋侯、秦伯围郑，以其无礼于晋，且贰于楚也。晋军函陵[^1]，秦军氾南[^2]。佚之狐言于郑伯曰[^3]：“国危矣！若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉！”许之。

夜缒而出[^4]。见秦伯曰：“秦、晋围郑，郑既知亡矣。若郑亡而有益于君，敢以烦执事[^5]。越国以鄙远，君知其难也。焉用亡郑以陪邻？邻之厚，君之薄也[^6]。若舍郑以为东道主，行李之往来[^7]，共其乏困[^8]，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑[^9]，又欲肆其西封。若不阙秦[^10]，将焉取之？阙秦以利晋，唯君图之。”

秦伯说[^11]，与郑人盟，使杞子、逢孙、杨孙戍之[^12]，乃还。子犯请击之[^13]。公曰：“不可。微夫人之力不及此[^14]。因人之力而敝之[^15]，不仁；失其所与[^16]，不知[^17]；以乱易整，不武。吾其还也。”亦去之。

[^1]:函陵：地名，在今河南新郑县北。

[^2]:氾(fàn)南：氾水之南。

[^3]:佚之狐：人名，郑大夫。

[^4]:缒(zhuì)：系在绳上放下去。

[^5]:执事：指代秦穆公。

[^6]:薄：削弱。

[^7]:行李：外交使者。

[^8]:共：通“供”。

[^9]:封：疆界。

[^10]:阙：损害。

[^11]:说：通“悦”。

[^12]:杞子、逢孙、杨孙：三人都是秦国大夫。

[^13]:子犯：晋国大夫。

[^14]:微：非。夫人：指秦穆公。

[^15]:敝：损害。

[^16]:所与：盟国。

[^17]:知：通“智”。
