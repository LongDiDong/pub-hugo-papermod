---
title: 5、郑庄公戒饬守臣
aliases: 
categories:
  - 古文笔记
tags:
  - 古文观止笔记
  - 古文观止卷一笔记
description: 公元前712年，齐、鲁、郑三国一起征伐弱小的许国。许国被占领后，齐、鲁将许国让给郑国。郑庄公派人协理郑国政事的同时，发表了一番委婉曲折的言辞，使许国“名正言顺”地成为郑国附庸。
author: Rensiming
date: 2025-04-24
date modified: 2025-04-24
---

# 5、郑庄公戒饬守臣

[许国](../0.先秦诸国资料/许国.md)

<span style="color: #843fa1;">**由于郑国的扩张郑伯伐许之时许国几乎被包在郑国的国境内，故鲁隐公只得顺水人情将许国让给郑国，许国安抚商朝遗民郑庄公通过扶持傀儡政权来更便捷地统治许国，而不是粗暴地并入郑国的领地。**</span>

秋七月，公会齐侯、郑伯伐许。庚辰[^1]，傅于许[^2]。颍考叔取郑伯之旗“蝥弧”以先登[^3]，子都自下射之[^4]，颠。瑕叔盈又以蝥弧登[^5]，周麾而呼曰：“君登矣！”郑师毕登。壬午[^6]，遂入许。许庄公奔卫。齐侯以许让公。公曰：“君谓许不共[^7]，故从君讨之。许既伏其罪矣。虽君有命，寡人弗敢与闻。”乃与郑人。

郑伯使许大夫百里奉许叔以居许东偏[^8]，曰：“天祸许国，鬼神实不逞于许君[^9]，而假手于我寡人，寡人唯是一二父兄不能共亿[^10]，其敢以许自为功乎？寡人有弟，不能和协，而使其口于四方，其况能久有许乎？吾子其奉许叔以抚柔此民也，吾将使获也佐吾子。若寡人得没于地，天其以礼悔祸于许，无宁兹许公复奉其社稷。唯我郑国之有请谒焉，如旧昏媾[^11]，其能降以相从也。无滋他族实逼处此，以与我郑国争此土也。吾子孙其覆亡之不暇，而况能禋祀许乎[^12]？寡人之使吾子处此，不惟许国之为，亦聊以固吾圉也[^13]。”乃使公孙获处许西偏，曰：“凡而器用财贿[^14]，无置于许。我死，乃亟去之。吾先君新邑于此[^15]；王室而既卑矣[^16]，周之子孙日失其序。夫许，大岳之胤也[^17]。天而既厌周德矣，吾其能与许争乎？”

君子谓：“郑庄公于是乎有礼。礼，经国家，定社稷，序人民，利后嗣者也。许，无刑而伐之，服而舍之，度德而处之，量力而行之，相时而动，无累后人，可谓知礼矣。”

[^1]:庚辰：七月一日。

[^2]:傅：逼近，迫近。

[^3]:颍考叔：郑国大夫。

[^4]:子都：郑国大夫。

[^5]:瑕叔盈：郑国大夫。

[^6]:壬午：七月三日。

[^7]:共：通“供”。

[^8]:许叔：许庄公的弟弟。

[^9]:逞：满意。

[^10]:共亿：相安。

[^11]:昏媾：婚姻。昏，通“婚”。

[^12]:禋(yīn)祀：本指升烟祭天以求福，这里泛指祭祀。

[^13]:圉(yǔ)：边境。

[^14]:而：通“尔”，你。

[^15]:先君：指郑武公。

[^16]:卑：衰落。

[^17]:大岳：传说为尧舜时候的四方部落首领。胤(yìn)：后代。