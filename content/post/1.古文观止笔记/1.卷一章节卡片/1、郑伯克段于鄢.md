---
title: 1、郑伯克段于鄢
aliases: 
categories:
  - 古文笔记
tags:
  - 古文观止笔记
  - 古文观止卷一笔记
description: 本篇叙述了春秋时期，郑庄公和他的弟弟共叔段、母亲姜氏之间权力斗争的故事。公元前722年，郑庄公在鄢地打败了他的胞弟共叔段，还将母亲武姜驱逐到城颍，后经颍考叔规劝，武姜与庄公母子和好如初。
author: Rensiming
date: 2025-04-24
date modified: 2025-04-24
---

[郑国](../0.先秦诸国资料/郑国.md)

**郑庄公：春秋小霸，年少即位在与其母和弟的政治斗争中胜出。**

初，郑武公娶于申，曰武姜[^1]，生庄公及共叔段。庄公寤生[^2]，惊姜氏，故名曰寤生，遂恶之。爱共叔段，欲立之。亟请于武公[^3]，公弗许。

及庄公即位，为之请制[^4]。公曰：“制，岩邑也[^5]。虢叔死焉[^6]，他邑唯命。”请京[^7]，使居之，谓之京城大叔。

祭仲曰[^8]：“都城过百雉[^9]，国之害也。先王之制，大都不过参国之一[^10]，中五之一，小九之一。今京不度，非制也，君将不堪。”公曰：“姜氏欲之，焉辟害[^11]！”对曰：“姜氏何厌之有！不如早为之所，无使滋蔓，蔓，难图也。蔓草犹不可除，况君之宠弟乎！”公曰：“多行不义必自毙，子姑待之。”

既而大叔命西鄙[^12]、北鄙贰于己[^13]。公子吕曰[^14]：“国不堪贰，君将若之何？欲与大叔，臣请事之；若弗与，则请除之，无生民心。”公曰：“无庸[^15]，将自及。”大叔又收贰以为己邑，至于廪延[^16]。子封曰：“可矣，厚将得众。”公曰：“不义不昵，厚将崩。”

大叔完聚[^17]，缮甲兵，具卒乘，将袭郑。夫人将启之[^18]。公闻其期，曰：“可矣！”命子封帅车二百乘以伐京。京叛大叔段。段入于鄢。公伐诸鄢。五月辛丑，大叔出奔共。

书曰：“郑伯克段于鄢。”段不弟，故不言弟[^19]；如二君，故曰克；称郑伯，讥失教也；谓之郑志。不言出奔，难之也。遂置姜氏于城颍，而誓之曰：“不及黄泉，无相见也。”既而悔之。颍考叔为颍谷封人，闻之，有献于公。公赐之食，食舍肉。公问之，对曰：“小人有母，皆尝小人之食矣，未尝君之羹，请以遗之。”公曰：“尔有母遗，繄我独无[^20]！”颍考叔曰：“敢问何谓也？”公语之故，且告之悔。对曰：“君何患焉！若阙地及泉[^21]，隧而相见[^22]，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也泄泄[^23]。”遂为母子如初。

君子曰：“颖考叔，纯孝也。爱其母，施及庄公[^24]。《诗》曰：‘孝子不匮[^25]，永锡尔类[^26]。’其是之谓乎！”

[^1]:武姜：“武”是丈夫的谥号，“姜”是娘家的姓氏。

[^2]:寤生：难产。

[^3]:亟(qì)：屡次。

[^4]:制：郑国地名，在今河南荥阳西。

[^5]:岩邑：险要的城邑。

[^6]:虢叔：东虢国国君。

[^7]:京：郑国地名，在今河南荥阳东南。

[^8]:祭仲：郑国大夫，字足。

[^9]:雉：古代计算城墙长度的单位，长三丈，高一丈，为一雉。

[^10]:参国之一：国都的三分之一。

[^11]:辟：通“避”。

[^12]:鄙：边界的城镇。

[^13]:贰：双方共有。

[^14]:公子吕：郑国大夫。

[^15]:庸：用。

[^16]:禀延：郑国地名，在今河南延津北。

[^17]:完聚：指修治城郭、集结兵力。

[^18]:启之：指开城门作内应。

[^19]:弟(tì)：通“悌”。指对兄长敬爱顺从。

[^20]:繄(yì)：句首语气词。

[^21]:阙：通“掘”。

[^22]:隧：掘地而成隧道。

[^23]:泄泄(xiè)：形容快乐的样子。

[^24]:施(shī)：扩展。

[^25]:匮(kuì)：匮乏，断绝。

[^26]:锡：推及，影响。
