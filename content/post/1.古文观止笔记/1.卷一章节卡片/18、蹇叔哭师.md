---
title: 18、蹇叔哭师
aliases: 
categories:
  - 古文笔记
tags:
  - 古文观止笔记
  - 古文观止卷一笔记
description: 公元前628年，一代霸主晋文公去世。秦穆公见文公已死，便想乘机争霸中原，于是派兵攻打郑国。大臣蹇叔极力反对，理由是秦国与郑国相隔千里，即使军队能到达郑国，也一定会疲惫不堪。但秦穆公不听劝阻，结果中途遭到晋军伏击，几乎全军覆没。此文写的是蹇叔在秦军出师前的劝谏辞令，以及无力阻止后“哭师”的情形。
author: Rensiming
date: 2025-04-24
date modified: 2025-04-24
---

# 18、蹇叔哭师

杞子自郑使告于秦曰[^1]：“郑人使我掌其北门之管，若潜师以来，国可得也。”穆公访诸蹇叔[^2]。蹇叔曰：“劳师以袭远，非所闻也。师劳力竭，远主备之，无乃不可乎？师之所为，郑必知之。勤而无所，必有悖心[^3]。且行千里，其谁不知？”公辞焉。召孟明、西乞、白乙[^4]，使出师于东门之外。蹇叔哭之，曰：“[孟子](https://mengzi.5000yan.com/)，吾见师之出而不见其入也！”公使谓之曰：“尔何知？中寿[^5]，尔墓之木拱矣！”

蹇叔之子与师，哭而送之，曰：“晋人御师必于殽[^6]。殽有二陵焉：其南陵，夏后皋之墓也[^7]；其北陵，文王之所辟风雨也。必死是间，余收尔骨焉。”秦师遂东。

[^1]:杞子：秦国大夫。

[^2]:蹇(jiǎn)叔：秦国大夫。

[^3]:悖心：怨恨之心。

[^4]:孟明、西乞、白乙：三人都是秦国的将领。

[^5]:中寿：约在七八十岁上下。

[^6]:殽(yáo)：通“崤”，山名，在今河南洛宁县西北。

[^7]:夏后皋：夏代天子，名皋。
