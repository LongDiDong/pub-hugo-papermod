---
title: 4、臧僖伯谏观鱼
aliases: 
categories:
  - 古文笔记
tags:
  - 古文观止笔记
  - 古文观止卷一笔记
description: 鲁隐公打算去远离国都的棠地观看渔人捕鱼的活动，臧僖伯认为这样率性任意的行为不合礼法，是自乱其政。但隐公不听劝谏，以公务为名前往，最终被史书记下了不光彩的一笔。
author: Rensiming
date: 2025-04-24
date modified: 2025-04-24
---

# 4、臧僖伯谏观鱼

[鲁国](../0.先秦诸国资料/鲁国.md)

&nbsp;<span style="color: #843fa1;">**在其位谋其政循其礼行其事，鲁隐公其位不正，其行亦未循其礼，未即归政，受小人间而身死。**</span>

<span style="color: #843fa1;">**后续故事：公子挥弑鲁隐公**</span>

春，公将如棠观鱼者[^1]。

臧僖伯谏曰[^2]：“凡物不足以讲大事，其材不足以备器用，则君不举焉。君将纳民于轨、物者也[^3]。故讲事以度轨量谓之轨，取材以章物采谓之物。不轨不物，谓之乱政。乱政亟行[^4]，所以败也。故春蒐[^5]，夏苗[^6]，秋狝[^7]，冬狩[^8]，皆于农隙以讲事也。三年而治兵，入而振旅[^9]。归而饮至，以数军实。昭文章[^10]，明贵贱，辨等列，顺少长，习威仪也。鸟兽之肉，不登于俎[^11]，皮革、齿牙、骨角、毛羽不登于器，则君不射，古之制也。若夫山林、川泽之实，器用之资，皂隶之事[^12]，官司之守，非君所及也。”

公曰：“吾将略地焉[^13]。”遂往。陈鱼而观之。

僖伯称疾不从。

书曰“公矢鱼于棠[^14]”，非礼也，且言远地也。

[^1]:鱼：通“渔”，捕鱼。

[^2]:臧僖伯：鲁国公子。

[^3]:轨、物：法度和礼制。

[^4]:亟：屡次。

[^5]:春蒐(sōu)：指在春天猎取没有怀孕的野兽。

[^6]:夏苗：指在夏天猎取危害庄稼的野兽。

[^7]:秋狝(xiǎn)：指在秋天出猎。

[^8]:狩：围猎。

[^9]:振旅：整顿军队。

[^10]:文章：花纹和色彩。

[^11]:俎(zǔ)：古代祭祀、宴会时盛肉类等食品的器皿。

[^12]:皂隶：差役。

[^13]:略：巡视。

[^14]:矢：通“施”，陈列。